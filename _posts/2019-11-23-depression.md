---
layout: post
title:  "แด่คนซึมเศร้า อย่ายอมแพ้นะ"
categories: Life
image: /public/images/cat_sad.gif
---

ในฐานะที่ผมเคยตกอยู่ในภาวะซึมเศร้ามาก่อน และปัจจุบันก็ได้พบกับคนรอบข้างที่มีอาการซึมเศร้าคล้ายๆ กัน ผมจึงรู้สึกอยากเขียนอะไรบางอย่างเพื่อหวังว่าจะช่วยเป็นกำลังใจให้คนเหล่านั้นได้บ้าง และหวังให้คนปกติทั่วไปได้เข้าใจและสามารถหลีกเลี่ยงจากการกระทำที่อาจทำร้ายคนซึมเศร้าโดยไม่รู้ตัว

บทความนี้เป็นมุมมองส่วนตัวเล่าสู่กันฟังเท่านั้น ผมไม่ได้มีความรู้หรือเชี่ยวชาญในศาสตร์จิตวิยาแต่อย่างใด และไม่ขอรับประกันว่าบทความนี้มีความถูกต้องทางวิชาการใดๆ

# Part1 - Theory of Thought : สำหรับคนปกติมองคนที่เป็นโรคซึมเศร้า

> We (the patients) are not the one who speaks our thoughts, we are the one that hears them. 

เวลาที่คนซึมเศร้าเล่าให้คนปกติฟังว่าเขามีอาการซึมเศร้า มีความคิดอยากตาย อยากหายไปจากโลกนี้ ฯลฯ คนปกติที่ไม่เข้าใจ มักจะ

1. ซักไซ้ได้ถามถึงเหตุผลว่าทำไม่คนซึมเศร้าจึงคิดเช่นนั้น 
2. หยิบยกเหตุผลเพื่อโน้มน้าวให้คนซึมเศร้าเปลี่ยนแปลงความคิด
3. ยกกรณีตัวอย่าง (เช่นบอกว่ามีคนมากมายที่ลำบากกว่านี้) เพื่อโน้มน้าวให้คนซึมเศร้าเลิกล้มความคิดเหล่านั้น

สังเกตว่าการกระทำสามข้อนี้เกิดจากมุมมองผิดๆ ที่คนปกติมีต่อคนซึมเศร้า โดยคนปกติเชื่อว่าคนซึมเศร้าเป็นเจ้าของความคิดเหล่านั้น และเชื่อคนซึมเศร้ามีอำนาจควบคุมความคิดเหล่านั้นได้ถ้าพวกเข้าตั้งใจมากพอ อุปมาเหมือนกับพ่อที่พยายามโน้มน้าวลูกชายติดเกมให้หันมาตั้งใจเรียน

ในสถานการณ์นี้ สิ่งที่จะเกิดขึ้นมักจะเป็นดังนี้ครับ

**คนปกติ:** ซักไซ้ได้ถามถึงเหตุผลว่าทำไม่คนซึมเศร้าจึงคิดเช่นนั้น 

**คนซึมเศร้า:** พยายามคิดย้อนกลับไปถึงเหตุการณ์ต่างๆ ในชีวิตที่อาจจะเกี่ยวข้อง ซึ่งกรุก็ไม่รู้เหมือนกันว่ามันเป็นเพราะเรื่องนั้นจริงๆ หรือเปล่า - ที่จริงแล้วเรื่องโน้นอาจจะไม่เกี่ยว แต่มันดูดราม่าดี เล่าให้มุงฟังด้วยแล้วกัน

**คนปกติ:** หยิบยกเหตุผลเพื่อโน้มน้าวให้คนซึมเศร้าเปลี่ยนแปลงความคิด

**คนซึมเศร้า:** หลักการและเหตุผลที่มุงบอกมากรุคิดมาหมดแล้ว กรุเข้าใจทุกอย่าง แต่มันไม่ได้ช่วยอะ

**คนปกติ:** ยกกรณีตัวอย่าง (เช่นบอกว่ามีคนมากมายที่ลำบากกว่านี้) เพื่อโน้มน้าวให้คนซึมเศร้าเลิกล้มความคิดเหล่านั้น

**คนซึมเศร้า:** อันนี้กรุก็รู้ แต่ถึงรู้กรุก็ยังไม่สามารถหยุดความคิดเหล่านั้นได้อะ กรุมันกากไง มุงมาบอกกรุทำไม

ผู้คนมักเชื่อว่ามันจะต้องมีปูมหลังหรือเรื่องราวดราม่าที่เป็นสาเหตที่ทำให้คนเรากลายมาเป็นซึมเศร้า เหมือนกับที่ตัวร้ายในละครมีปูมหลังอันรันทด ดังนั้นเราจึงพยายามซักไซ้ไต่ถามเพื่อเค้นเฟ้นเรื่องราวจากคนซึมเศร้า และเมื่อคนซึมเศร้าเล่าเรื่องตัวเองออกไปแล้วมันไม่ดราม่าพอ เราก็มักจะผิดหวัง และกล่าวโทษว่าคนซึมเศร้าล้วน "คิดไปเอง"

แท้จริงแล้ว ในใจของคนซึมเศร้าเข้าไม่รู้หรอกครับ ว่าหนังม้วนนี้มันดำเนินมายังไง มันไม่ใช่เรื่องราวที่เป็นเหตุเป็นผลอย่างเช่นการบอกว่าฉันรู้สึกเศร้ามากเพราะทะเลาะกับเพี่อน หรือแฟนมีชู้ 

ผมไม่รู้ว่าทางวิทยาศาสตร์มีอธิบายปรากฏการณ์นี้ไว้หรือไม่อย่างไร แต่เพื่ออุปมาให้เห็นภาพ ให้ลองคิดในมุมมองว่าความคิดต่างๆ ที่เกิดขึ้นในตัวมนุษย์เรานั้น ถูกเหนียวนำโดยปฏิกริยาเคมีของสารบางอย่าง และอาการซึมเศร้า รวมถึงความคิดต่างๆ ของคนซึมเศร้าล้วนเกิดจากการที่ในร่างกายเขามีการสะสมของสารเคมีบางอย่างมากเกินหรือมีสารบางอย่างน้อยเกินไป 

ผมเคยได้ยินว่ามีการทดลองฉีดสารเคมีบางอย่างเข้าไปในสัตว์ทดลองแล้วสามารถทำให้พฤติกรรมของสัตว์เปลี่ยนแปลงไป ผมเลยลองจินตนาการการถึงโมเดลการอธิบายความคิดและพฤติกรรมทุกอย่างของมนุษย์จากสารเคมีในร่างกาย เช่นบางคนมีความซื่อสัตย์เพราะในร่างกายเขามีสาร X มากพอ บางคนมีจิตใจขุ่นแค้นเคืองโกรธเพราะเขาขาดสาร Y เป็นต้น และการเปลี่ยนแปลงปริมาณของสารเคมีเหล่านี้สามารถทำให้มนุษย์เรามี "ตัวตน" ที่เปลี่ยนไปได้

ไม่ว่าโมเดลนี้จะถูกต้องหรือไม่ ผมพบว่ามันมีประโยชน์ที่จะนำมาใช้อธิบายกลไกของภาวะซึมเศร้า ถ้าเรามองคนซึมเศร้าด้วยโมเดลนี้ เราจะเข้าใจคนซึมเศร้าได้ดีขึ้น เราจะเข้าใจว่าความคิดต่างๆ รวมถึงอารมณ์ซึมเศร้าที่เห็นโลกเป็นสีเทานั้น มันใช่สิ่งที่คนซึมเศร้าจะควบคุมหรือเปลี่ยนแปลงได้เอง มันไม่ใช่หนังละครที่อธิบายได้ว่าสภาวะในปัจจุบันเป็นผลมาจากเรื่องราวก่อนหน้าได้อย่างไร สมมติว่ามีคนสองคนผ่านเหตุการณ์ในชีวิตมาเหมือนกันเปะทุกอย่าง คนหนึ่งเป็นโรคซึมเศร้าแต่อีกคนไม่เป็น เพราะปริสารเคมีในตัวทั้งสองคนมีไม่เท่ากัน ดังนั้นมันไม่มีประโยชน์ที่จะไปซักไซ้หาปูมหลังมาอธิบาย

เมื่อเรามองคนซึมเศร้าด้วยโมเดลนี้ เราจะไม่พยายามโน้มน้าวให้เขาเปลี่ยนแปลงอะไร แต่เราจะช่วยเหลือเขาในการปรับสารเคมีในร่างกาย โดยผมเชื่อว่า positive feedback ต่างๆ ไม่ว่าจะในแง่ไหน ล้วนส่งผลดีต่อปริมาณสารเคมีนี้ เวลาที่เราคุยกับคนซึมเศร้า เราจะไม่ติดสินว่าความคิดต่างๆ ของเขานั้นถูกหรือผิด เพราะเรารู้ว่าความคิดเหล่าน้นมันไม่ได้เป็นของเขา แต่มันเป็นสิ่งที่เกิดขึ้นกับเขา และนี่คือความหมายของประเด็นที่เกริ่นไว้ข้างต้นครับ 

"We (the patients) are not the one who speaks our thoughts, we are the one that hears them."

# Part 2 - Life Modeling : สำหรับคนซึมเศร้ามองตัวเอง

วิชาที่ผมชอบที่สุดในสาขาวิชาคณิตศาสตร์คือ Math Modeling แก่นของวิชานี้คือการ simplify ปัญหาซับซ้อนในโลก (หรือนอกโลกก็ได้นะ แล้วแต่) ให้อยู่รูปของโมเดล หรือสมการง่ายๆ ที่สามารถ solve ได้อย่างชัดเจน

ตัวอย่างเช่นสมมติว่าเราอยากสร้าง chat bot ที่สามารถเล่นมุกได้ คนที่ไม่รู้จัก Math Modeling อาจจะนึกไม่ออกเลยว่าจะทำได้ยังไงเพราะมุกมันเป็นอะไรที่อาร์ทมาก แต่ที่จริงแล้วถ้าเราตัดส่วนที่อาร์ทออกไปให้หมด แกะเอาแต่เฉพาะบาง aspect ที่เราพอจะเอามาทำให้มันเป็น well defined statement ได้ เราจะได้อะไรที่น่าสนุกไม่น้อย แม้บางทีมันอาจจะดูโง่ๆ ไปบ้างก็ตาม

หลักการ Modeling นี้นำมาปรับใช้กับปัญหาความซึมเศร้าได้เช่นกัน ถ้าเราต้องแก้ปัญหาชีวิตยากๆ โดยไม่มีโมเดลมาอธิบาย เราจะไม่รู้เลยว่าเราต้องทำอะไรกันแน่ เราจะแก้ปัญหาอย่างสะเปะสะปะ ซึ่งมักไม่ได้ผล -- ผมขอแชร์โมเดลที่ตัวเองใช้อยู่เผื่อจะมีประโยชน์

ให้ลองจินตนาการว่าตัวเรานั้นมีหลอดพลังชีวิต (HP) อยู่ -- มันจะลดลงเมื่อมี negative feelng ใดๆ เกิดขึ้นกับเรา และจะเพิ่มขึ้นเมื่อเรามีความสุข เมื่อพลังชีวิตเราเหลือน้อยกว่าครึ่งหลอด จะเกิด effect พิเศษที่จะทำให้พลังชีวิตเราลดลงเรื่อยๆ ตลอดเวลาโดยอัตโนมัต และยิ่งหลอดพลังเหลือน้อย อัตราเร็วในการลดพลังชีวิตจะมากขึ้นเรื่อยๆ 

ภาวะซึมเศร้าคือสถานการณ์ที่อัตราการลดพลังชีวิต มีค่ามากกว่าอัตราการเพิ่มพลังชีวิตอันเนื่องจากความสุขในแต่ละวัน กล่าวคือแม้ว่าเราจะพยายามหาความสุขมาใส่ชีวิตแต่ละวันมากเท่าที่จะหาได้ แต่มันกลับไม่ได้ทำให้พลังชีวิตเราเพิ่มขึ้นเพราะอัตราการลดพลังมันสูงกว่ามาก เราเรียกจุดบนหลอดพลังที่เราเปลี่ยนผ่านจากภาวะปกติมาสู่ภาวะซึมเศร้าว่า point of no return

ดูเผินๆ อาจเป็นแค่หลักการเพ้อเจ้อ แต่จากประสบการณ์ของตัวเอง ผมพบว่าการคิดถึงโมเดลนี้อยู่ตลอดเวลามันทำให้ผมเข้าใจถึงสิ่งสำคัญหลายอย่าง

เรามักใช้ชีวิตอย่างประมาท เราละเลยที่จะใส่ใจความความรู้สึกต่างๆ ของตัวเราในแต่ละวัน เป็นต้นว่าเราไม่ตระหนักว่าความโกรธ เกลียดที่เรามีต่อผู้อื่นก็เป็น negative feeling อย่างหนึ่ง -- หรือบางทีเราตระหนักรู้ถึงความรู้ถึง negative feeling แต่เรากลับเพิกเฉยที่จะหาทางแก้ไขมัน เราประมาทคิดว่ามันจะหายไปได้เอง จนเรารู้ตัวอีกทีเมื่อหลอดพลังชีวิตของเราลดลงเลย point of no return มันก็สายไปเสียแล้ว 

point of no return เป็นจุดที่กลับมายากแสนยาก หากคุณอยู่ในภาวะนี้ สิ่งที่จะต้องทำคือหาทางทำให้อัตราการเพิ่มขึ้นของหลอดพลังในละวันมีค่ามากกว่าอัตราการลดลงให้ได้ ซึ่งอาจทำได้โดยพบจิตแพทย์ และกินยาปรับสารเคมีในร่างกาย เพื่อช่วยชะลอความเร็วในการลดลงของหลอดพลัง หางานอดิเรกหรือการออกกำลังกายเพื่อเป็น constant source of happiness ให้มากพอที่จะทำให้คุณรู้สึกว่าคุณจบวันหนึ่งๆ ด้วยความรู้สึกว่าหลอดพลังมันเพิ่มขึ้น หรืออย่างน้อยก็ไม่ได้ลดลงไปกว่าเดิม -- และสิ่งสำคัญคือการจัดการ negative feeling ต่างๆ ในแต่ละวันให้มีประสิทธิภาพ

อย่าประมาทกับ negative feeling ใดๆ อย่าคิดว่าตัวเองมี capacity มากพอที่จะรองรับความรู้สึกแย่ได้อีก อย่ามองข้ามความรู้สึกไม่ดีแม้เพียงเล็กน้อย ให้ตระหนักรู้ถึงมันและทำให้ตัวเองเป็นอิสระจากมันให้เร็วที่สุด ยิ่งถ้ารู้ว่าหลอดพลังของเราเข้าใกล้ point of no return แล้ว ให้หยุดทุกอย่างที่กำลังทำแล้วทุ่มเทไปกับการทำให้หลอดพลังชีวิตเพิ่มขึ้นให้มากที่สุด

สุดท้ายนี้ การเป็นอิสระจาก negative feeling ไม่ได้หมายถึงการทำให้มันไม่เกิดขึ้นกับเรา การห้ามความรู้สึกนั้นทำไม่ได้ แต่เราเป็นอิสระจากมันได้ มีคำกล่าวว่าพระอรหันต์ไม่ใช่ผู้ที่ปราศจากกิเลส แต่เป็นผู้ที่เป็นอิสระจากมัน -- นี่เป็นหลักง่ายกว้างๆ ที่อาจช่วยได้ในบางโอกาส แต่ชีวิตมันก็ไม่ได้ง่ายขนาดที่ว่าจะมีหลักการเดียวไขกระจ่างได้ทุกสิ่ง -- สำคัญคืออย่ายอมแพ้ครับ ถ้าไม่ไหวจริงๆ ก็พุ่งชนเลยครับ อะไรที่คิดว่ามันพันธนาการเราอยู่ ถ้าลองหาประตูทางออกแล้วไม่เจอ ก็พังกำแพงออกมาเลยครับ แน่นอนว่าจะมีคนเจ็บ แน่นอนว่าคุณจะเสียน้ำตา แต่มันคุ้มค่ากว่ามากถ้าเทียบกับการที่เราต้องจบชีวิตตัวเอง คุณไม่ได้อยากทำอย่างนั้นจริงๆ หรอก

